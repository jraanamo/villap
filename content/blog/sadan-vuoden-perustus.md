+++
author = "VP"
categories = ["perustus", "kallio", "valumuotti"]
date = "2018-02-23T00:00:00Z"
description = "Perustusurakoitsija valittu. Perustustyöt alkavat. Tartuntojen poraus. Valumuotin ensimmäiset rangat."
featured = "valumuotin_aloitus.jpg"
featuredalt = ""
featuredpath = "date"
linktitle = ""
title = "Sadan vuoden perustus"
type = "post"
+++

## Kulut nousussa

Jos olet niin "onnellisessa" asemassa että perustusten tekeminen suoraan kalliolle on se järkevin vaihtoehto niin tulee ottaa huomioon muutama seikka:

- Et tule saamaan suurta tukea ja kannatusta projektin eri osapuolilta
- Sijainnista riippuen rakennusvalvonnalla voi olla eriävä mielipide
- Kalliolle perustaminen ei automaattisesti tarkoita pieniä kustannuksia
- Ei ole montaa perustusurakoitsijaa joka on halukas urakan ottamaan

Hyvä tilanne tietysti on jos voit tehdä kaiken itse eikä tarvitse laskea kuinka paljon tunteja muotin tekemiseen palaa. Tämä oli alunperin oma ajatukseni mutta siinä vaiheessa kun maat oli kaavittu ja alettiin puhua pahimmillaan yli kolmen metrin korkeasta sokkelista, ja mitä kaikkea haasteita ja riskejä sellaisen tekemiseen liittyy, tuli aika nopeasti mieleen ajatus antaa tämä vaihe ammattilaisille ja säästää itseä siihen hetkeen kun rakennuksen runko on onnistuneesti tukevilla ja mittatarkoilla perustuksilla. Ei se tekeminen kuitenkaan heti lopu.

Perustussuunnittelija teki omat laskelmansa jonka lopputulemana kallioon piti porata n. 60 kappaletta 30mm halkaisijalta olevia 600mm syviä reikiä tartuntoja varten. Tämäkään homma ei toki aivan ilmaista ole joten ajatus siitä että _tee perustukset kalliolle ja säästä selvää rahaa_ oli tässä vaiheessa haudattu kokonaan. 

Pitää koittaa nyt vain löytää asiasta jotain hyviä puolia. Katsottuani aiemmin erästä puoliksi viihdyttävää, puoliksi älyttömän rasittavaa [rakennusrealityohjelmaa](https://areena.yle.fi/1-4213260) tuli mieleen että jos tästä ei tule enään halpa niin _Tämä perustus kestää ainakin sata vuotta!_ OK, kaikki perustukset kestää varmaan sen verran joten mietitään muita etuja.

## Nokka irti maasta

Pienen alkutakkuilun jälkeen löytyi kuitenkin sopiva urakoitsija joka oli homman halukas tekemään - ja vielä toivotussa aikataulussa. Runkopaketin on määrä saapua huhtikuun alussa joten kiire on jo tässä vaiheessa melkoinen. Kun alkutalven lempeä rakennuskeli on vielä vaihtunut Suomalais-Siperialaiseen hyhmään, niin saattaa olla että rungon toimitusajankohtaa pitää pikkasen vielä tarkistaa.

Mutta nyt on sentään päästy liikkeelle: kunnan miehet kävivät merkkaamassa rakennuksen paikan, kalliota on rapsuteltu puhtaaksi maa-aineksesta sokkelin alta, perustusurakoitsijan mittamies kävi heittämässä omat kryptiset täginsä kallioon, tartuntojen reiät on porattu ja valumuotin ensimmäiset koolaukset on saatu kiinni kallioon. Hieman outoa katsella vierestä kun muut tekevät mutta toisaalta aika rentouttavaa.

![Perustusvaiheet](/img/2018/02/perustusvaiheet.jpg)

## Seuraavaksi

Koska sokkelin tilavuus on melko suuri, eli varmaan reilusti yli 200m3 ja tontti on 20km lähimmältä isommalta tieltä, pitää vielä selvittää mitä on vielä tehtävissä täyttökustannusten minimoimiseksi. Alunperin ajatus oli tehdä puhtaasti maanvarainen laatta mutta koska täytöt näyttäisivät kustantavat enemmän kuin maalämpö ja uusi 90" taulutelevisio yhteensä, niin täytyy vielä tutkia päästäänkö pienempiin kokonaiskustannuksiin ontelolaatoilla. Ja saisihan sinne alle pari viinipulloakin piiloon. Onneksi perustusurakoitsija on ymmärtäväinen tälläisille perusteille ja ripeästi selvittää kustannukset ja muut seuraumukset.


<div class="fb-comments" data-href="https://www.villapasila.com/blog/sadan-vuoden-perustus/" data-width="100%" data-numposts="5"></div>







