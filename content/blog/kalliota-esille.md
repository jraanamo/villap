+++
author = "VP"
categories = ["maatyöt", "jätevesi", "jita", "vestelli", "biopuhdistaja", "nupumies"]
date = "2018-01-03T00:00:00Z"
description = "Kallio esille ja vanhat umpisäiliöt ylös"
featured = "kaivuri.jpg"
featuredalt = "Kaivuri"
featuredpath = "date"
linktitle = ""
title = "Kalliota esille"
type = "post"
+++


## Uusi vuosi uudet kujeet?

Kohta on puoli vuotta kulunut raksa-ajanlaskun alusta eli hetkestä jolloin laitettiin nimet paperiin runkotoimittajan kanssa. Silloin kuvitteli olevansa vuodenvaihteessa jo runkoa pystyttämässä. Niin siinä vaan vierähti kaikenlaisen säädön kanssa aikaa ennenkun edes saatiin luvat hakuun. Noh, onneksi on tämä Suomen uusi talvi melko leppoinen joten kaivuuhommatkin onnistuu helposti myös tammikuussa. 

Tällä viikolla tontille saapuikin kokoelma aika eksoottisen näköisiä näköisiä pömpeleitä. Bajamaja oli tuttu nuoruusvuosilta mutta loput olivat uusia kavereita.

![UFO?](/img/2018/01/ufo.jpg)
Harmaa, Hop Lop:n laitetta muistuttava vekotin totteleekin nimeä "Jita Neliapila". Tämä 5.5m3 poreallas on siis tarkoitus täyttää milläs muullakaan kuin kakalla ja pisulirillä. Luojan kiitos niitä on kaksi!

Tontille oli tullut myös Vestelli:n Biopuhdistaja Nr. 3. Valitettavasti tammikuinen auringonvalo kello 19:30 oli sen verran vähissä että en sitä  heti löytänyt. Tämä pönttö tosin näyttää erehdyttävästi kaivonrenkaalta eikä siten ole aivan yhtä fotokineettinen edellisen "neliapilan" kanssa.

## Kallio esiin

Luottomaaurakoitsija Nupumies Oy toi aamulla paikalle kaivurin ja kävi heti töihin. Rakennuspaikalta raavittiin kallio puhtaaksi ja vanhat jätesäiliöt nostettiin ylös. 

![Vanha jätesäiliö](/img/2018/01/sailio.jpg)

Illalla säkkipimeässä muuten huomasin ettei kameran salamalla tee yhtään mitään mutta otsalampulla saa kätevän vignette efektin kaupanpäälle! Ja ihan joka kuvaan.

## Timber

![Klapit](/img/2018/01/klapit.jpg)

Koska keliolosuhteet olivat suorastaan loistavat päätin vielä huvin ja urheilun vuoksi kaataa vielä yhden männyn pois tieltä jotta kaivuutyöt voivat jatkua seuraavana päivänä. Stihl tulille ja otsalamppu täysille. Täytyy sanoa että jos täyskokoisen puun kaataminen joskus hieman jännittää päivällä niin suosittelen kokeilemaan sitä pimeässä ja nimenomaan otsalampulla varustettuna. Valohan semmoisessa voi olla erinomainen mutta keila usein aika kapea. Tästä seuraa se efekti että oma 3D orientaatio hieman kärsii kun ei näe horisonttia tai muita kiintopisteitä. Puuta kaataessa se tietysti tarkoitti sitä ettei tiedä koska se on pystyssä ja koska menossa nurin. Lopulta kaikki meni kuitenkin hyvin ja puu laskeutui juuri haluttuun sektoriin eli jonnekin pohjoisen ja etelän välille.

## Seuraavaksi

Toive olisi että rakennuspaikka saadaan nyt nuoltua niin puhtaaksi että lopulliset korkeuserot näkyvät ja saadaan mitattua sekä uusille jätesäiliöille saadaan kivat paikat jotta ne voidaan haudata maan alle. Sitten pitäisi perustusasioiden vielä nytkähtää lopulliseen asentoon jolloin maailma rupeaisi näyttämään jo suht mukavalta paikalta...







